---
layout: poi
wikidatum: Q3125051
title:  Μετέωρα
image: assets/images/METEORA.jpg
---

# Εκπλαγείτε από τους «θηριώδους» βράχους των ασκητών
Στην Θεσσαλία, το συγκρότημα των επιβλητικών βράχων υψώνεται πάνω από την Καλαμπάκα, ανάμεσα στην Πίνδο και τα Αντιχάσια. Ο μοναχισμός εδώ ξεκίνησε τον 11ο αιώνα, όταν μοναχοί ασκητές έφυγαν από το Άγιο Όρος και ήρθαν στη Θεσσαλία, για να ασκητέψουν στις σπηλιές των πελώριων βράχων. Τον 14ο αιώνα ο όσιος Αθανάσιος Μετεωρίτης οργάνωσε την πρώτη κοινοβιακή κοινότητα, ιδρύοντας τη μονή του Μεγάλου Μετεώρου. Ακολούθησαν μοναχοί και από άλλες περιοχές της Ελλάδος, ιδρύοντας 20 συνολικά μονές.

# Επισκεφτείτε τα ζωντανά «αιωρούμενα» μοναστήρια
Στις μέρες μας υπάρχουν έξι ζωντανά, ακμαία και ανακαινισμένα μοναστήρια στα Μετέωρα, τα οποία υποδέχονται φιλόξενα στο αρχονταρίκι τους τον προσκυνητή. Είναι του Αγίου Νικολάου Αναπαυσά, της Μεταμόρφωσης του Σωτήρος ή Μεγάλου Μετεώρου, του Βαρλαάμ, του Ρουσσάνου, της Αγίας Τριάδας και του Αγίου Στεφάνου. Τα υπόλοιπα είναι είτε ανακαινισμένα, αλλά χωρίς μοναχούς, είτε ερειπωμένα.

# Γνωρίστε τον ιδανικό τόπο για τους λάτρεις της αναρρίχησης
Η αναρρίχηση στα Μετέωρα δεν σταμάτησε ποτέ. Οι μοναχοί και ασκητές σκαρφάλωναν στις μονές και στις σκήτες τους με σκοινιά, με δίχτυα ή με γυμνά χέρια. Η αναρρίχηση στους βράχους των Μετεώρων συνεχίζεται και σήμερα. Αποτελεί όνειρο ζωής για πολλούς λάτρεις του σπορ που έρχονται από κάθε γωνιά της γης. 

Οι αθλητές απολαμβάνουν κλασικές διαδρομές αναρρίχησης, δηλαδή μεγάλου μήκους και χωρίς περιττές ασφάλειες. Όλες έχουν χαραχθεί παραδοσιακά από κάτω προς τα πάνω. Στα μάτια των αμύητων φαντάζουν ακατόρθωτες, καθώς αρκετές από αυτές ορθώνονται σχεδόν κάθετα σε ύψος μισού χιλιομέτρου.

# Εξερευνήστε το φωλιασμένο στους βράχους Καστράκι
Φωλιάζει ανάμεσα στους βράχους και είναι το ωραιότερο χωριό στην περιοχή και ορμητήριο των αναρριχητών. Έχει εστιατόρια, μικρά ξενοδοχεία και ενοικιαζόμενα δωμάτια, καθώς και καταστήματα με τουριστικά είδη. Το Παλιό Καστράκι έχει χαρακτηριστεί παραδοσιακός οικισμός.

# Περιηγηθείτε στην παραδοσιακή κωμόπολη, Καλαμπάκα
Η πόλη-πύλη προς τα Μετέωρα. Το εμπορικό και τουριστικό κέντρο της περιοχής: εδώ θα βρείτε πολλά ξενοδοχεία, ενοικιαζόμενα δωμάτια και ταβέρνες που θα φροντίσουν να κάνουν τις διακοπές σας ονειρεμένες. Κάντε βόλτα στην παλιά πόλη (Σπωτός), η οποία έχει αναπλαστεί. Επισκεφτείτε τη μοναδική στην Ελλάδα Σχολή Ξυλογλυπτικής καθώς και παραδοσιακά χαλκουργεία, όπου θα βρείτε σπάνια χειροποίητα χάλκινα είδη.

