---
layout: poi
wikidatum: Q2615364
title:  Δρακόλιμνη
image: assets/images/drakolimni2.jpg
---

# Λίγα λόγια...
Βρίσκεται σε υψόμετρο 2.050 μ. στον ορεινό όγκο της Τύμφης, μεταξύ του ποταμού Αώου και του παραπόταμού του Βοϊδομάτη, στην προστατευόμενη περιοχή της Βόρειας Πίνδου, ΒΔ της ψηλότερης κορυφής Γκαμήλα (2.497 μ.). Έχει ελλειψοειδές σχήμα, έκταση περίπου 5 στρέμματα και βρίσκεται δίπλα στον γκρεμό, πάνω από τον Αώο ποταμό. Το τοπίο γύρω από την λίμνη, γυμνό, αλλά ταυτόχρονα εντυπωσιακό, σπάνιας ομορφιάς, με καταπληκτική πανοραμική θέα των κορφών του βουνού.
# Ο μύθος της Δρακόλιμνης
Στη δρακόλιμνη της Τύμφης και στη δρακόλιμνη του Σμόλικα κατοικούσαν δύο δράκοι, οι οποίοι είχαν έχθρα μεταξύ τους και κάθε φορά που αγρίευαν εκτόξευαν πέτρες ο ένας στον άλλο. Σύμφωνα με τους ντόπιους, ο μύθος αυτός εξηγεί το γεγονός πώς οι όχθες της Δρακόλιμνης του Σμόλικα έχουν άσπρο χρώμα με διάσπαρτες μαύρες πέτρες, ενώ οι όχθες της λίμνης της Τύμφης μαύρο χρώμα με διάσπαρτες άσπρες πέτρες!
# Πως θα πάτε
Ο καλύτερος τρόπος για να φτάσετε στη Δρακόλιμνη της Τύμφης είναι μέσω του Μικρού Πάπιγκου. Το χωριό απέχει 62 χλμ. από τα Ιωάννινα, 445 χλμ. από την Αθήνα, μέσω Πάτρας και 370 χλμ. από την Θεσσαλονίκη, μέσω Τρικάλων. Ένα όμορφο μονοπάτι ξεκινάει από το χωριό και φτάνει στο καταφύγιο της Αστράκας μετά από 3 ώρες. Από εκεί για να φτάσει κανείς στη δρακόλιμνη χρειάζεται άλλη 1 ώρα. Όλη η διαδρομή του μονοπατιού είναι γεμάτη από θαυμαστά είδη της χλωρίδας και της πανίδας, ενώ καθώς θα ανεβαίνετε προς τα πάνω θα συναντήσετε πολλούς ακόμα περιπατητές.


