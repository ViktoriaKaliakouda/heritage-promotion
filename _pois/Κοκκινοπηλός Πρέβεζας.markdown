---
layout: poi
wikidatum: Q12879219
title:  Κοκκινοπηλός Πρέβεζας
image: assets/images/Kokkinopilos.jpg
---

# Λίγα λόγια...
Ο Κοκκινοπηλός αποτελεί ένα μοναδικό γεωλογικό, φυσικό και αρχαιολογικό φαινόμενο στη βαλκανική χερσόνησο. Άργιλος,  φύση και χρόνος φρόντισαν για ένα “μικρό θαύμα” στην “καρδιά” της Περιφερειακής Ενότητας Πρέβεζας. Πρόκειται για ένα σύμπλεγμα λόφων εντός των διοικητικών ορίων του Δήμου Ζηρού, που δημιουργεί μία σχεδόν σεληνιακή και απόκοσμη εικόνα σε όποιον έχει την τύχη να πατήσει αυτά τα χώματα και να κάνει πεζοπορία. Οι ερευνητές θεωρούν πως το φαινόμενο φτάνει μέχρι και την προϊστορική περίοδο. Ο επισκέπτης “χάνεται” ανάμεσα σε λοφίσκους και χαράδρες κόκκινου χρώματος. Μία “κόκκινη γη”, “terra rossa”, όπως την ονόμασαν Ισπανοί περιηγητές. Μία… γη όπου η ρήση του Κάφκα “όποιος διατηρεί την ικανότητα να βλέπει την ομορφιά, δεν γερνάει ποτέ” θα ταίριαζε απόλυτα με το τοπίο.

# Η χαρά κάθε Γεωλόγου!
Βρισκόμαστε στον δρόμο Άρτας-Γιάννενα σε μία περιοχή που επικρατεί το «κόκκινο χρώμα». Το κόκκινο αυτό χρώμα οφείλεται στα οξείδια του σιδήρου. Η λιθολογία της περιοχής είναι (λεπτόκοκκη) ιλύς μαζί με αιματίτη και χρησιμοποιείται από τα αρχαία χρόνια. Έχουν βρεθεί παλαιολιθικοί οικισμοί. Μέσα στον ασβεστόλιθο της περιοχής έχουμε κόκκινα ιζήματα, γνωστά και ως terra rossa που προέρχονται από την καρστικοποίηση του ασβεστόλιθου. Δημιουργούνται σε τροπικά κλίματα και αυτό μας οδηγεί στο συμπέρασμα ότι κάποια περίοδο επικρατούσαν τέτοιες συνθήκες στην περιοχή. Χαρακτηριστικό είναι ότι όπου και να ρίξουμε κάποιο οξύ θα αναβράσει γιατί το ασβεστιτικό υλικό είναι σε μεγάλο ποσοστό. Τέλος, θα υπάρχει και σκωρία γιατί παλιότερα καμίνευαν μεταλλεύματα.

# Πώς θα πάτε;
Μπορείτε να επισκεφθείτε τον Κοκκινοπηλό από δύο σημεία:
Από την πλευρά της Ε.Ο. Πρέβεζας-Ιωαννίνων, όπου παρκάρετε κοντά στο χωριό Άγιος Γεώργιος και περπατάτε για περίπου 500 μέτρα μέχρι να φτάσετε.
Από την επαρχιακή οδό Λίμνη Ζηρού – Ριζοβούνι- Στεφάνη, όπου αφήνετε το αυτοκίνητό σας στο σημείο όπου υπάρχει η σήμανση “προς Κοκκινοπηλό”, κάνετε πεζοπορία στο δάσος για περίπου 1,5 χλμ. και βρίσκετε τους λόφους του Κοκκινοπηλού.

