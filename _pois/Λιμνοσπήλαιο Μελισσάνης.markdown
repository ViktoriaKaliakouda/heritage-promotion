---
layout: poi
wikidatum: Q1573013
title:  Λιμνοσπήλαιο Μελισσάνης
image: assets/images/Melissani.jpg
---

# Λίγα λόγια...
Μπορεί να το έχεις δει σε φωτογραφίες, στην τηλεόραση ή μπορεί απλά να στο έχουν περιγράψει. Όπως και να’χει, τη στιγμή που θα μπεις στη σπηλιά και θα κατηφορίσεις προς τη λίμνη, αυτό που θα αντικρύσεις, θα σε αφήσει με το στόμα ανοιχτό. Από ψηλά, μέσα από ένα άνοιγμα ύψους 36 μέτρων, οι ηλιαχτίδες μπαίνουν στη σπηλιά, πέφτουν πάνω στο νερό, το φωτίζουν και του χαρίζουν μια σχεδόν αλλόκοσμη μπλε απόχρωση. Αν υπάρχει ήδη κάποια βάρκα με επισκέπτες μέσα στη σπηλιά, νομίζεις πως το φως θα τους «τραβήξει» πάνω, σαν σκηνή από ταινία επιστημονικής φαντασίας.

Το γεωλογικό αυτό φαινόμενο αποτελείται από ένα ανοιχτό και φωτεινό τμήμα και ένα κλειστό τμήμα, όπου ξεπροβάλλει ένα μικρό νησάκι. Το ανοιχτό τμήμα φωτίζεται από μια κατακόρυφη φυσική είσοδο, η οποία περιβάλλεται από βλάστηση και δημιουργήθηκε από την πτώση ενός τμήματος της οροφής. Στη βαρκάδα θα δεις σταλακτίτες 20.000 ενώ την προσοχή σου θα τραβήξουν οι διαφορετικοί χρωματισμοί που «χορεύουν» στο νερό και αντανακλώνται στο σπήλαιο ανάλογα με το φως του ήλιου. 

Στη σπηλιά Μελισσάνη (ή Σπήλαιο των Νυμφών)  ανακαλύφθηκαν ευρήματα που απεικόνιζαν το θεό Πάνα και πολλές νύμφες. Σύμφωνα με τον μύθο, σε αυτό το σημείο η Μελισσάνθη, μια από τις νύμφες, πνίγηκε αφού την απέρριψε ο μυθικός θεός.

Το νερό της σπηλιάς είναι υφάλμυρο καθώς πολλές πηγές τροφοδοτούν το λιμνοσπήλαιο. Μία από αυτές είναι η πηγή «Καταβόθρες»  η οποία βρίσκεται στην άλλη πλευρά του νησιού κοντά στο Αργοστόλι! Και η αλήθεια είναι ότι το σπήλαιο της Μελισσάνης δεν έχει αποκαλύψει ακόμα όλα τα μυστικά του.

# Πώς θα πάτε;
Από τη Σάμη:
Με αυτοκίνητο ή ταξί: 2 χλμ.
Με ΚΤΕΛ

Από το Αργοστόλι:
Με αυτοκίνητο ή ταξί: 30 χλμ. (40 λεπτά). Λίγο πιο έξω από τον οικισμό Καραβόμυλος.
