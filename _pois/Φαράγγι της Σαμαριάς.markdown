---
layout: poi
wikidatum: Q1128366
title:  Φαράγγι της Σαμαριάς
image: assets/images/samaria2.jpg
---

# «Ένας είναι ο φάραγγας! Όλα τ’ άλλα είναι φαράγγια»
«Ένας είναι ο φάραγγας! Όλα τ’ άλλα είναι φαράγγια» διακηρύσσουν οι ντόπιοι αναφερόμενοι φυσικά στο καταπληκτικό φαράγγι της Σαμαριάς με την παγκόσμια αναγνώριση. Άλλωστε, δεν είναι τυχαίο πως η UNESCO έχει αναδείξει αυτό το φαράγγι ως μοναδικό «απόθεμα βιόσφαιρας». Η περιήγηση σε αυτό θα μας φανερώσει μια καλά κρυμμένη ιστορία, ενώ το τέλος της διαδρομής μάς επιφυλάσσει μια απρόσμενη έκπληξη, ένα συναρπαστικό αντάμωμα με τα νερά του Λιβυκού πελάγους.

Στα νότια του οροπεδίου του Ομαλού (Χανιά), σε υψόμετρο 1.200 μ., ξεκινάει το φαράγγι της Σαμαριάς με την άλλη άκρη του να απέχει 12,5 χλμ., ενώ μέχρι τις ακτές του Λιβυκού στην Αγία Ρουμέλη είναι 16 χλμ. στο σύνολο. Το φαράγγι μαζί με τις γύρω πλαγιές και κάποια μικρότερα φαράγγια αποτελεί τον Εθνικό Δρυμό Σαμαριάς ή Λευκών Ορέων.

Η βόρεια είσοδος του φαραγγιού βρίσκεται στη θέση Ξυλόσκαλο• η ονομασία δεν είναι τυχαία, καθώς προέρχεται από έναν κορμό κυπαρισσιού που παλαιότερα είχε διαμορφωθεί σαν σκάλα. Η έντονη κλίση χαρακτηρίζει τα πρώτα στάδια της διαδρομής. Βαθιές και επιβλητικές χαράδρες, πηγές με τρεχούμενο νερό και εντυπωσιακές ρεματιές δημιουργούν ένα ανυπέρβλητο σκηνικό.

Το μονοπάτι που διατρέχει το φαράγγι έχει τη δική του ιστορία, καθώς ανατρέχει στην εποχή της Κρητικής Πολιτείας στα τέλη του 19ου αι., έργο του Μανούσου Κούνδουρου, υπουργού Εσωτερικών και Συγκοινωνιών• έχει μήκος 16 χλμ. και πλάτος 2-2,5 μέτρα, ενώ τα ξύλινα γεφυράκια κατά μήκος του μονοπατιού αφαιρούνται το χειμώνα από τους φύλακες του δρυμού, γιατί αλλιώς παρασύρονται από τα μανιασμένα νερά των χειμάρρων μέχρι το πέλαγος!

# Πώς θα πάτε;
Για το φαράγγι διοργανώνονται εκδρομές από τις περισσότερες πόλεις και θέρετρα του νησιού. Μπορείτε και μόνοι σας να οργανώσετε τη δική σας διαδρομή: επιλέξτε τα Χανιά ως αφετηρία. Από εδώ λεωφορεία θα σας μεταφέρουν στο Ξυλόσκαλο. Στην Αγία Ρουμέλη θα φτάσετε με τα πόδια (από την έξοδο του φαραγγιού), καθώς υπάρχουν διάφορα μονοπάτια που θα σας οδηγήσουν εκεί. Επίσης, συχνά δρομολόγια πλοίων (4-5 την ημέρα) θα σας μεταφέρουν από τη Χώρα Σφακίων στην Αγία Ρουμέλη και στο Λουτρό. Στο μικρό αυτό ψαροχώρι μπορείτε να φτάσετε περπατώντας από την Ανώπολη, τα Σφακιά ή την Αγία Ρουμέλη.

Σημαντική πληροφορία για τους επισκέπτες:  Το φαράγγι είναι επισκέψιμο στο σύνολό του από την 1η Μαΐου ως το τέλος Οκτωβρίου, βοηθούντων και των καιρικών συνθηκών, ενώ μετά τις 7 το απόγευμα πρέπει να έχουν εξέλθει όλοι οι επισκέπτες, καθώς απαγορεύεται η διανυκτέρευση.

